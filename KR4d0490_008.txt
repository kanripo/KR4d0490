# -*- mode: mandoku-view; -*-
#+TITLE: 勤齋集
#+DATE: 2015-08-25 00:11:43.186886
#+PROPERTY: ID KR4d0490
#+PROPERTY: BASEEDITION WYG    
#+PROPERTY: JUAN 卷八
<pb:KR4d0490_WYG_008-1a>¶
欽定四庫全書¶
　勤齋集巻八　　　　　　元　蕭㪺　撰¶
　　七言絶句¶
　　　郊行雜咏¶
雨洗終南湧翠螺霽光搖蕩麥翻波行行合得新詩句¶
傳入西家牧䜿歌¶
麰麥油油露葉光矮籬風軟菜花香誰家翁媪迎門笑¶
言語無多意甚長¶
<pb:KR4d0490_WYG_008-1b>¶
禾穂年前一尺盈舉家翹首望西成南山晚禾無十日¶
都向秋霖作耳生¶
長波渺渺麥藏鴉宛若鳧鷖沒浪花行客不知農父樂¶
凝然立耨土如沙¶
桑弧偏稱牧兒操蒿箭盈腰犢鼻牢不鬬近來吹笛好¶
且看仰射阿誰高¶
懸厓古栢倒生根過嶺雲陰走燒痕知是一鞭農事急¶
谷聲傳響到前村¶
<pb:KR4d0490_WYG_008-2a>¶
廟門土鬼面如蛟斜曳樛枝一手髙極力握蛇猶未得¶
更誇千里見秋毫¶
隔籬笑語自矯柔雞犬閑閑綠樹稠怪底桐花搖落甚¶
一叢兒子戲千秋(原注秋千本名千/秋見黄山谷詩)¶
乳下豚兒作隊嬉行人為汝亦怡怡莊生政自知魚樂¶
但爾難言與恵施(原注賈思勰云/供食乳下者佳)¶
　　　益都長谷道中¶
西山嵐重迫秋深霜風拂晨那可任維良瓠壺行簡酒¶
<pb:KR4d0490_WYG_008-2b>¶
此意何啻千黄金¶
旭日初升嵐未收西嶺絢爛東巖幽山靈不必歎遭遇¶
向晚大有詩家流¶
乾坤富貴是深秋客子都㤀道路愁步障兩山開蜀錦¶
晴空一幕展青油¶
　　　可齋爲張東甫賦¶
治生往往迷知足適可為心信善圖秖有治心初不爾¶
直須聖處著工夫¶
<pb:KR4d0490_WYG_008-3a>¶
　　　五月十七日作¶
片段殘雲魚尾頳夕陽特向竹間明嗷嗷盡歎甘霖少¶
得似㝷常愛晚晴¶
　　　席待舉述先訓¶
一自公勤得本真饑餐渇飲任天鈞披裘擁絮關何事¶
八表神游自有人¶
　　　題張華甫經厯古象笏¶
孝養由來百福鍾休徵相報古今同貂冠莫作千錢計¶
<pb:KR4d0490_WYG_008-3b>¶
指日文通拜侍中¶
　　　即事¶
地卑冬燠耐凋零忘却長楊作雨聲失喜夢囘欹枕聽¶
呼童起視月三更¶
積雨琅琅起百憂老來方識子孫愁篋中舊筆關何事¶
脫帽相看也白頭¶
　　　題衛輝驛舍¶
月華如晝蝙蝠飛槐隂滿地空堦靜蕭條床笫困河魚¶
<pb:KR4d0490_WYG_008-4a>¶
誰收病骨官途永¶
　　　題姜君美菊軒¶
子幼雄深太史公姜君雅淡斗南翁不然千丈京塵底¶
誰暇開軒對菊叢¶
　　　友雲軒¶
親友過從不易哉稍加疏數即生猜寧當只與雲為友¶
彼此無心恣往來¶
　　　題路舜卿聽雪軒¶
<pb:KR4d0490_WYG_008-4b>¶
五音端解使人聾聽雪雖清亦閼聰還有無聲真樂在¶
四時無日不融融¶
四軒修竹玊無塵聽雪寒宵發興新無雪不成㝷雪聽¶
聽風聽雨總宜人¶
田舎壚頭睡美時雪花如手㡬曽知竹窓明發傳新語¶
壓倒春蟲亂撲詩¶
　　　讀是非箴¶
客忮何嘗怨飄瓦身寒只合襲重裘諄諄自反垂明訓¶
<pb:KR4d0490_WYG_008-5a>¶
君子終身固有憂¶
　　　九日東臯亭¶
山光葱蒨玉無瑕逺水熒煌帯暮霞便是淵明舒嘯地¶
也容閒客醉黄花¶
　　　粹翁語别詩以言贈¶
詩成㸃檢生驕氣食飽游行有惰容座右自箴今贈子¶
儒先曾戒晉人風¶
　　　夜雨¶
<pb:KR4d0490_WYG_008-5b>¶
杪秋暮雨不能晴簷下玊簮多葉生滴滴通宵成底事¶
不聞鼠輩閙縱横¶
　　　窓前花盛開¶
窓前草木開來久今日才看十一花此去定應成末減¶
盛衰若此亦堪嗟¶
　　　讀劉宣慰春日雜詩¶
十首新詩義㡬般大都細說在家歡常年豈為無花柳¶
莫是心閒較好看¶
<pb:KR4d0490_WYG_008-6a>¶
　　　重八日入城復禮文振季正畱飲過申得别次¶
　　　韋曲已暮¶
愁隂初霽月初弦滿意秋風灑靜便午醉留連情爛漫¶
曉來行役寂寥邊¶
　　　應召早行過盤豆¶
熈熈穰穰利名窟踽踽凉凉仁義途自笑區區何爲者¶
趂凉日日五更初¶
隠隠林廬古道傍人云此店半䦩鄉家家雞犬睡方熟¶
<pb:KR4d0490_WYG_008-6b>¶
我乃怱怱趂曉凉¶
　　　髙持正山水卷(原注中山吳/巨濟筆也)¶
六合雲同雪欲飛一襟清興浩然歸還山此後休輕岀¶
徒有紛紛捷徑譏¶
　　　題蘇君政山水卷¶
倦游客子思洗腆樂山妙筆通真靈秋風一夕故山夢¶
明發馬首秦東亭¶
　　　劉宣慰背瘡後爲壽¶
<pb:KR4d0490_WYG_008-7a>¶
古來五福數康寧甚喜聞君藥己停病裏移心應得法¶
定從好德享修齡¶
　　　或以待詔見呼者¶
僻性難裁苦厭喧故攜書册讀荒村鉛黄本擬分魚魯¶
我自無心金馬門¶
　　　同字韻和飛卿兄¶
如君古拙未多逢㸃檢賔朋只我同不向商巖㝷四皓¶
定應崩迫一生中¶
<pb:KR4d0490_WYG_008-7b>¶
　　　張希賢别業¶
季鷹小築便幽竒乗興而來足自怡兄弟交游半天下¶
祇應無壁冩新詩¶
　　　奉答伯克¶
子母錢多負友朋夙宵慚恨苦相仍從知詩債愆尤小¶
庻望寛慈與免徵¶
皇穹命我爲人者斵喪於今僅㡬存况此雲山公共物¶
敢容小智著籬藩¶
<pb:KR4d0490_WYG_008-8a>¶
　　　即事¶
疊巘葱蘢横爽氣嬌鸎圓滑弄清音道人不著閒聲色¶
底事寧須却入心¶
　　　雪江歸棹¶
髙人興盡有餘清舟子凌兢噤不鳴想得到家過夜半¶
一樽濁酒肯同傾(原注嘆同憂/不能同樂者)¶
　　　題何仲器靜安堂¶
童稚相看到白頭知君無我最為尤衡門晝掩南窓坐¶
<pb:KR4d0490_WYG_008-8b>¶
除却題詩百不求¶
　　　潁川貞女¶
弱女娟娟未有行室家不足竟忘生三生傳此豈徒爾¶
士子首途當作程¶
男子才良女子貞天經地義聖賢明三山作傳寧無意¶
要使人人此道行¶
　　　有感¶
壞墻鬬鼠氣如牛熏灌停機自作讐食我囷倉不嗔汝¶
<pb:KR4d0490_WYG_008-9a>¶
壞人圖籍最堪憂¶
鳯麟未省知生處蟣蝨何嘗見死時造物相違每如此¶
區區人力果何施¶
　　　以桄榔杖爲子誠夀¶
多節烏頭勝裹金文章可玩力堪任不如往作吾兄壽¶
免動炎荒食麵心(原注是/歳艱食)¶
　　　瑞麥¶
休因瑞麥鬬詩工指有枝駢理亦同聖代災祥都不論¶
<pb:KR4d0490_WYG_008-9b>¶
只凴人瑞作年豐¶
　　　講晝寢章因以自警¶
古以晏安方酖毒痛懲隂濁易施行果凴雷烈風飛勇¶
赤日中天萬國明¶
　　　有懷寛甫¶
翠竹黄花過小園碧山江樹正當門虚庭鏡靜苔花滿¶
唯欠幽人屐齒痕¶
　　　劉參政生日避於蒙溪¶
<pb:KR4d0490_WYG_008-10a>¶
春來多雨困衰疾河魚蹇膝相因仍無由往為君侯祝¶
五福應隨德日増¶
纔過清明霽景遲夀星光彩照蒙溪誰能得似君難老¶
直見仙人跨紫霓¶
　　　求鹿脯寄李侯¶
鷄豬魚鴨苦生風牛禁方嚴羊熱中也為病妻求鹿脯¶
要知豈願學顔公¶
　　　劉蕡祠¶
<pb:KR4d0490_WYG_008-10b>¶
斷刻縱横古木隂趨庭再拜涕霑襟後王肯鑒前車覆¶
猶慰千年九死心¶
　　　别後¶
休隨事勢嘆奫淪明理元來即要津我自有頭回轉得¶
不應索異待他人¶
　　　讀莊子¶
含哺而游鼔腹熈斯言本只說無爲豈知引起無窮欲¶
直到肉林并酒池¶
<pb:KR4d0490_WYG_008-11a>¶
　　　夀宜堂¶
北堂夀母君能養孫子室家無不宜一探本原為善頌¶
奈何人笑合題詩¶
　　　送李經厯赴江東憲司¶
長安憲幙忽三年沈靜詳明萬口傳好去宣城攄素蘊¶
又逢同氣又資遷¶
東風花栁正清明忍見慈親送子行烟水迢迢二千里¶
望雲囘首不勝情¶
<pb:KR4d0490_WYG_008-11b>¶
江東凋瘵已還舒道路豺狼即漸除堂上若聞應更喜¶
便須勇敢莫躊躇¶
　　　黙齋¶
德行民孚可不言事親為學豈當然茍非審問兼明辨¶
安得躬行免厥愆¶
　　　題鄧士要行齋¶
懇懇前修說踐形人生所貴不虚生直施超海挾山力¶
躍出功名富貴坑¶
<pb:KR4d0490_WYG_008-12a>¶
塵務經營負夙心誤君千里辱相尋躬行别後多新得¶
為警疎愚寄好音¶
　　　題白君悼硯¶
推仁及物古人能薄俗紛紛未省曽今日因君吟悼硯¶
使人多愧剡溪藤¶
君家石友硏磨久快筆如風不可當已破何須留故事¶
乞來吾欲礪干將¶
卷首文竒足自賢卷中詩好總堪傳憑君莫嘆吟窓硯¶
<pb:KR4d0490_WYG_008-12b>¶
失手風雲最可憐¶
　　　題楊無已字說¶
為學先須識大同若爲殊别萬無窮見賢能察相懸處¶
此是思齊第一功¶
義利昭然作兩途深知篤好半賢愚其間相去不容髪¶
舍已從人四字符¶
　　　耆英圖為監憲容齋公賦¶
繆政堅持諫輔愁西師淪覆慟宸旒圖形妙覺諸元老¶
<pb:KR4d0490_WYG_008-13a>¶
有酒應銷為國憂¶
　　　題山水圖¶
岱宗一覽小天下川上形容道體深聖學何嘗廢山水¶
披圖頓覺啓靈襟¶
　　　題清音圖¶
百折流泉萬疊山宛然琴意在冰紈古音不入秦箏耳¶
歸去巖阿和考槃¶
　　　鳩¶
<pb:KR4d0490_WYG_008-13b>¶
谷谷鳴鳩綠樹中喚晴喚雨日無空誰云此鳥生來拙¶
却是於人有大功¶
　　　寛甫庭中¶
今年多隂菊事晚相對共懷遲暮傷只有幽人初不爾¶
待渠開日是重陽¶
　　　耿老賙恤詩卷¶
博施難周聖未怡人人能恤庶無遺忽思去歳東州道¶
糴米晨炊嘆不時¶
<pb:KR4d0490_WYG_008-14a>¶
　　　三月梅花¶
塵封吟硯動經時百紫千紅不入思可是萬堆濃綠裹¶
嬌黄㡬㸃費人詩¶
只道濃春醉海棠也來閒處發幽光常年虐雪饕風裏¶
今對輕雲暖日香¶
微香澹澹日遲遲冶蝶游蜂總不知畢竟爲花那用爾¶
幽人相對儘相宜¶
苦雨顛風夜夜寒此花原自耐摧殘世間萬事乗除裏¶
<pb:KR4d0490_WYG_008-14b>¶
妨却騎牛醉牡丹¶
　　　忠宣公葬後大雪呈嗣侯彦瞻¶
輀軒至止旱塵昏斬版俄驚玉海翻應是天心表清白¶
故將縞素裹郊原¶
生有勲庸沒有知為霖真合似當時只應田父謳歌處¶
重感君侯罔極思¶
　　　春雪¶
曉看萬象變瓊瑶囘首風吹日炙銷可是青紅太相迫¶
<pb:KR4d0490_WYG_008-15a>¶
不容潔白暫終朝¶
　　　送彭丈東歸¶
驚風已折鶺鴒枝又到諸郎埋玉時忽憶西河尊酒夜¶
龍鍾東去淚如絲¶
　　　送張祐臣¶
得得清篇為起予飄飄髙氣在雲衢錦囊又有游梁賦¶
爲問舟軒安稳無¶
　　　送楊仁卿¶
<pb:KR4d0490_WYG_008-15b>¶
病中時幸數相過晤語常慳醉語多又爾怱怱成逺别¶
經旬作惡奈余何¶
阡表刋來衆已推聖門語孝有成規顯揚直待傳千古¶
他日重看第二碑¶
舍生取義豈論貧一士能令氣必伸敢嘆悠悠非族類¶
如君尚有白頭新¶
　　　送從善¶
龍尾由來不世資選鋒危及困支離暮年方寸羣疑塞¶
<pb:KR4d0490_WYG_008-16a>¶
抵頂微言復㡬時¶
　　　送王叔衡¶
阿衡我愧未論交籍籍親知衆口褒且道躬耕官滿日¶
去人何啻九牛毛¶
　　　謝竹¶
荒齋觸目但蓬蒿能致此君非俗交合著新詩答清貺¶
一軒晴日看風梢¶
　　　簡飛卿從善¶
<pb:KR4d0490_WYG_008-16b>¶
桑如翠葆葚如餳大麥生仁豆角成秣馬仍多花苜蓿¶
肯來相對話平生¶
　　　簡何淵甫¶
曽約終南最上層重陽携酒泛金英比年屬有期功慘¶
今歳能無續舊盟¶
漫學途中曳尾龜不堪多病忍長饑何侯有粟無從貸¶
憑仗新詩往問之¶
　　　秋江送客圖¶
<pb:KR4d0490_WYG_008-17a>¶
憂雨憂風亦等閒若為沙岸久盤桓關情别有無聲句¶
憶著分明下筆難¶
　　　生朝有感¶
歳歳今朝誨諭深一囘記憶一霑襟人情底是真誠處¶
只有耶娘愛子心¶
全家語笑記喧闐應爲雙親有所憐昔是嬌兒今白首¶
此生無復似當年¶
光隂最好悔空過歲晚徒成感痛多安得此身常㓜稚¶
<pb:KR4d0490_WYG_008-17b>¶
却教翁媼久婆娑¶
人年老大忌童心我獨哀吟孺慕深生死有常安得諱¶
兒從父母喜何任¶
都為當時歡愛極而今哀苦却無窮迂疎何以慰泉下¶
只有臨深履薄功¶
奉告娱親七字符趨時竭力莫求餘當知父母看兒喜¶
妻子孫曽總不如¶
　　　自警¶
<pb:KR4d0490_WYG_008-18a>¶
天道生生日日新何嘗事外役精神蘧廬一託都能㡬¶
兩字將迎老却人¶
　　　晨起¶
連年昏嫁苦相尋想見蕭蕭雪滿簮身世相忘吾豈敢¶
老來看鏡自無心¶
　　　四皓圖¶
漢興四海悉來臣所不能招獨四人平昔若無髙仰義¶
憑誰救得斁彝倫¶
<pb:KR4d0490_WYG_008-18b>¶
　　　草蟲¶
鳴暑號寒猶有取穿花㸃水復何功齧桑害物尤為甚¶
大化都均長養中¶
　　　哭殤女¶
褦襶經旬始出城怪來問我苦丁寧匆匆五日㝠然臥¶
便隔終天不復形¶
日來侍食省衣裳一月俄成七月殤嬌小未能知自愛¶
枉將性命託耶孃¶
<pb:KR4d0490_WYG_008-19a>¶
攻虚邪勝莫如何災怪從生理則那應是剛柔成反易¶
百年慙痛淚滂沱¶
兄弟由來手足情弟號兄哭不堪聽哭聲有盡哀無盡¶
我亦神游到九㝠¶
團頭弟妹哭無休洶洶情瀾不我由起欲撫摩云得得¶
浩然聲淚莫能收¶
薾然哭罷似忘形恍見窓間自寫名莫道情鍾惟我輩¶
何人父子不鍾情¶
<pb:KR4d0490_WYG_008-19b>¶
至性能憂病母孱煮湯合藥戒多餐誰期老樹翻全活¶
横著風霜殞穉蘭¶
讀得班姬女戒篇略通一二未精研小心長恐耶孃怒¶
不待知書自可憐¶
鍼艾無痕耳未穿却應惟汝得歸全恩深責重寧無謂¶
不枉兢兢十四年¶
為絺為綌豈曽厭治繭治絲察米鹽世上芬華都未識¶
敢論富壽得雙兼¶
<pb:KR4d0490_WYG_008-20a>¶
畏儉慈祥慧且和歲時助奠益無譌若為不得終天命¶
應是耶孃積釁多¶
精神灼灼鏡奩邊風骨亭亭只眼前不記黄壚成異物¶
猶期白日結飛烟(原注吴王小女事/見白傅詩自注)¶
年來多病不禁愁何物人間是帝休覽鏡忽焉成太息¶
澘然涕淚應時流(原注帝休木名/主不愁見本草)¶
人云相業與醫方能致生民不天傷自悔半生工畫餅¶
不知精力事炎黄¶
<pb:KR4d0490_WYG_008-20b>¶
堂前手植射干花著子盈房汝已化(平/)來歲花開應更¶
大繞叢凖擬百長嗟¶
秋雨琅琅玉線垂忘情看雨復深思數漚起滅隨黄潦¶
亦有委蛇得許時¶
　　　哭劉參政¶
去秋臥疾再經時豈料俄成永别期不見迎門笑相迓¶
人間寧有石腸兒¶
　　詞¶
<pb:KR4d0490_WYG_008-21a>¶
　　　鵲橋仙(壽詞/)¶
萬金寳劑三山僊島祝康寧壽考似君全福幾人能¶
真不是天公草草　綵衣膝下清歌雪杪莫厭金荷倒祇¶
應龜鶴羨長年八千歲靈椿未老¶
　　　太常引(壽詞/)¶
天家崇德報元功稽盛典極追隆美諡亞三公更大國¶
新開魏封　夫人配德淵深玉粹麟趾見清風恰恰夀¶
筵逢想醉德多於酒醲¶
<pb:KR4d0490_WYG_008-21b>¶
　　　浣溪紗(張詳議八十壽/)¶
紅藥香中敞壽筵一叢蘭玉拜尊前曽孫繞膝慶髙年¶
　白髪弟兄真樂事雪溪孝友即家傳人生佳處只君¶
全¶
　　　望月娑羅門引(叔經宣慰夀/)¶
城南佳處問誰人得數登臨看公鐘鼎何心鳯咮東邊¶
小築桃李作髙林道詩書教子絶勝黄金　千年尚禽¶
肯隨世漫浮沈好在傳家棠樹培壅清隂年髙德劭似¶
<pb:KR4d0490_WYG_008-22a>¶
一日春光一日深青鏡裏白髪休侵¶
